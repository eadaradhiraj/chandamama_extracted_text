गृहोपयोगिनि वस्तूनि आनेतुं मुकुन्दः आपणं गतवान्। वस्तूनि क्रेतुं तत्र बहवः आगताः आसन्। सर्वेषां निर्गमनं यावत् प्रतीक्षमाणः मुकुन्दः अन्ते तेन क्रेतव्यानि वस्तूनि सूचितवान्।

आपणिकः मुकुन्देन सूचितानि सर्वाणि वस्तूनि दत्तवान्। वस्तूनां मूल्यं चापि सूचितवान् । मुकुन्दः तावत् धनं दत्वा परीवर्तं प्रतिस्वीकृतवान्।

प्रस्थातुम् उद्युक्तः मुकुन्दः आपणिकेन दत्तं परीवर्तं गणितवान्। यजमानेन दशरूप्यकाणि अधिकतया दत्तानि आसन्।

सः तत् धनम् आपणिकाय  प्रत्यर्पयन् - " प्रमादवशात् भवता अधिकं दत्तम् । धनविषये सर्वदा जागरूकता अपेक्षिता " इति उक्तवान्।

तदा आपणिकः - " शतरूप्यकेषु दातव्येषु भवान् द्विशतं रूप्यकाणि दत्तवान् आसीत्। धनविषये अनादरवन्तः एव एवं यच्छन्ति। एतादृशे सन्दर्भे धनस्य प्रत्यर्पणस्य अपेक्षया अपि निर्धनाय दानम् एव वरम् । अतः अहं परीक्षां कर्तुं निश्चितवान्,  दशरूप्यकाणि अधिकतया दत्तवान् च। यदि भवान् तत् धनं न प्रत्यर्पयेत् तर्हि अहम् अपि शतरूप्यकाणि न प्रतिदद्याम्। इदानीं तु भवतः प्रामाणिकव्यवहारेण सन्तुष्टः अस्मि। स्वीकरोतु  एतानि शतं रूप्यकाणि " इति उक्त्वा मुकुन्दाय शतं रूप्यकाणि दत्तवान्।
