रमापतिः एकः लिपिकः। सः एकस्मिन् कर्यालये कार्य करोति स्म। तस्य पत्नी शालिनी। शालिन्यां रमापतेः प्रेम अधिकम्। यतः सा बुद्धिमती गुणवती च आसीत्। सा पत्युः इच्छानुसारं कुटुम्बं प्रचालयति स्म। अल्पव्ययेन एव ते सुखेन कालं यापयन्ति स्म। गच्छति काले शालिनी गर्भवती जाता। तत् श्रुत्वा सः बहु आनन्दितः। आगामि शिशोः कृते मम अल्पवेतनेन किं कर्तुं शक्यते। शिशूनाम् आवश्यकवस्तूनि बहूनि भवन्ति। तत् सर्वम् आनेतुं मयि शक्तिः अस्ति वा? किं करोमि? इति चिन्तितः भवति। एकस्मिन् दिने कार्यालये बहु कार्यम् आसीत्। तत्सर्वं समाप्य सायङ्काले सः अन्यकार्यकर्तृभिः सह गृहं प्रस्थितः। सः अतीव श्रन्तः आसीत्। तस्य कृते विश्रान्तेः
आवश्यकता आसीत्। यदा गृहसमीपम् आगतवान्(आजगाम) तदा द्वारे पत्नीं दृष्ट्वा तस्य मनः खिन्नम् अभवत्। तं दृष्ट्वा तस्याः मुखम् अपि म्लानम् अभवत्।

रिक्तहस्तेन आगत्तवन्तं पत्तिं दृष्ट्वा सा पृष्टवती(पप्रच्छ) "अद्यापि उत्तमं पनसफलम् आपणे न लब्धं वा?" इति "यदि लभ्यते, न आनयामि किम्? 'श्वः उत्तमं फलं लभ्यते' इति आपणिकः उक्तवान्(उवाच)। श्वः अवश्यम् आनेष्यामि" इति उक्त्‌वा रमापतिः गृहस्य अन्तः गतवान्(जगाम)।

रमापत्तिः न धनिकः। अत एव मितव्ययेन यथाकथञ्चित् जीवनं यापयति स्म। तस्य पत्नी अतीव गुणवती। सा कदापि तदिदम् आवश्यकम् इति उपरोधं न कृतवती(चकार)। इदानीं सा आसन्ननवमासा। अद्यत्वे पनसफलं खादितुं तस्याः मनः बहु इच्छति स्म।

इच्छायाः गोपनं क्रियते चेत् शिशुः रोगग्रस्तः जनिष्यते इति हि विश्वासः अस्ति। अत एव सङ्कोचेनैव सा इच्छां प्रकटितवती(प्रकटयामास)।

किन्तु पनसफलस्य मूल्यं न्यूनातिन्यूनं षट्-रुप्यकाणि भवति। मासस्य अन्तिमदिनानि! अत एव रमापतेः समीपे धनं न आसीत्। ऋणयाचनमपि दुष्करम्। यतः तस्य सहोद्योगिनां परिस्थितिः अपि एवमेव। अत एव सः प्रतिदिनं यत्किमपि कारणं वदति स्म। किन्तु अद्यापि पनसफलं न आनीतवान्(आनिनाय)।

एकस्य गृहस्य अङ्गणे फलपूर्णं पनसवृक्षं सः दृष्टवान् आसीत्। इदानीं तदेव चित्रं स्मरणे आगतम्। सः चिन्तितवान्(चिन्तयाञ्चकार) "तस्मात् गृहात् एकं फलं चौर्येण आनीय ददामि। तस्याः इच्छां सफलीकरोमि च" इति।

रमापतिः किञ्चत् कालम् चिन्तयन् आसीत्। पत्नी तु निद्रां करोति स्म। अतः रमापतिः एकं गोणीस्यूतं गृहीत्वा निःशब्दं गृहात् बहिः गतवान्(जगाम)।

यदा सः तत् गृहम् आगतवान्(आजगाम) तदा सामान्यतः मध्यरात्रः। रमापतिः सावधानम् अङ्गणस्य भित्तिम् आरुह्य अधः निपत्य पनसवृक्षस्य समीपं गतवान्(जगाम)। तस्मिन् वृक्षे बहूनि फलानि अधः एव आसन्। सः फलानि दृष्टवान्(ददर्श)। तथैव मनसि चिन्तितवान्(चिन्तयाम्बभूव) - "इतः पूर्वं यदा कदापि चौर्यं न चकार। अतः इदानीं किं करोमि? न न, अहं चोरः न भवामि" इति चिन्तयित्वा ततः गन्तुम् उद्युक्तः। किन्तु प्रियमत्याः शालिन्याः म्लानमुखं स्मरणे आगतम्। "तस्याः इमाम् एकां लघ्वीम् आशाम् अपि पूरयितुं न शक्नोमि किम्? किं तादृश-कठिनहृदयी अहम् ? न न, कदापि न।" इति चिन्तयित्वा धैर्येण तेषु परिपक्वम् एकं फलम् अवचित्य, त्वकीये स्यूते स्थापितवान्(स्थापयाम्बभूव)। "यदि अङ्गणम् अतिक्रमामि तदा सर्वं सुसम्पन्नम्" इति चिन्तितवान्(चिन्तयाञ्चकार)।

गोणीस्यूतः अतीव भारः आसीत्। अतः स्यूतं गृहीत्वा भित्तिम् उत्पतितुं रमापतिः न शक्नोति स्म। "पुरोद्वारतः एव गच्छामि" इति चिन्तयित्वा सावधानं सः बहिः आगतवान्(आजगाम)।

तत्र तदा सः एकं विचित्रं दृष्टवान्(ददर्श)। तत्र कश्चित् पुरुषः निबिडतया प्रवर्धितानां वृक्षाणां मध्ये उपविष्टः आसीत्। सः अन्धकारे एव एकं गर्तं खनति स्म। तस्य समीपे एकस्मिन् स्यूते किमपि वस्तु आसीत्।

तदा रमापत्तिः स्वयमपि चोरः इति विस्मृत्य "कः भवान्? किं करोति अत्र ?" इति सधैर्यं पृष्टवान्(पप्रच्छ)।

पुरुषः तं प्रश्नं श्रुत्वा भीत्या खनित्रम् अधः पातयित्वा मन्दस्वरेण उक्तवान्(उवाच) - "रे रे, शनैः वदतु। मम पन्त्री यदि आगच्छति तर्हि बहुकष्टं भवति" इति। अनन्तरम् आतङ्केन पिहिते द्वारे दृष्टिं प्रसारितवान्(प्रसारयाञ्चकार)।

सः एव गृहस्य यजमानः इति रमापत्तिः ज्ञातवान्(जज्ञौ)। स्वकीयम् अपराधं ज्ञात्वा भीत्या कम्पमानः सः गोणीस्यूतं पुरतः स्थापयित्वा उक्तवान्(उवाच) - "क्षम्यतां भोः। मम पत्नी गर्भिणी पनसफलम् इच्छति। दापयितुं धनं नास्ति। अतः चौर्यं (कृतवान्)चकर" इति। यजमानः शिरः किञ्चित् अधः नमयन् रमापतिं दृष्ट्‌वा उक्तवान्(उवाच) "पनसफलं किम्? एकं किम्? दश एव स्वीकरोतु। चिन्ता नास्ति। किन्तु खननं कर्तुं मम किञ्चित् साहाय्यं करोतु। अस्मिन् स्यूते एकः मृतः मार्जालः अस्ति। मृतं मार्जालं गर्ते निखातुम् आगतवान्(आजगम)" इति।

रमापतिः विषयं ज्ञात्वा मनसि एव "अहम् उज्जीवितः" इति चिन्तयित्वा खनन कतुम् आरब्धवान्(आरेभे)। यजमानः मन्दस्वरेण तस्य मार्जालस्य कथाम् उक्तवान्(उवाच)। सः मंर्जालः तस्य पत्याः परमप्रेमास्पदम्। मार्जालः सर्वदा तया सहैव वसति स्म। तस्याः मार्जाल-प्रेम सर्वाः प्रतिवेशिन्यः
उपहसन्ति स्म। दिनचतुष्टयात् पूर्वं सा विवाहार्थं बन्धूनां गृहं गतवती(जगाम)। तदा "मार्जालम् अपि नयामि" इति बहु आग्रहं कृतवती(चकार)। तदा पतिः उक्तवान्(उवाच)। "भवती तत्रापि मार्जालं नयति चेत् भवत्याः विचित्रं मार्जाल-प्रेम दृष्ट्वा सर्वे उपहासं कुर्वन्ति। अत्रैव त्यक्त्‌वा गच्छतु" इति।

सा किञ्चित् चिन्तयित्वा उक्तवती(उवाच)। "भवता यदुक्तं तत् सत्यम्। अपि च तत्र मम प्रीतिपात्रस्य मार्जालस्य उपरि दृष्टिपातः अपि भवेत्। अतः अत्रैव त्यक्त्‌वा गच्छामि। किन्तु मार्जालः जागरूकतया द्रष्टव्यः। अन्नं यथाकालं दातव्यम्। अनेन सह घृतमपि देयम्। मम आगमनसमये मार्जालः यदि कृशः भविष्यति, तदा प्रायश्चित्तरूपेण भवतः अपि एक-सप्ताहम् उपवासः।

अनन्तरं मम निन्दा मास्तु। एकं मुख्यं विषयं वदामि। मार्जालस्य भोजनपात्रं सम्यक् क्षालनीयम्। क्षालनं विना पुनः पुनः तस्मिन् एव दीयते चेत् सः न खादति। आहारं विना मरणमपि प्राप्नुयात्" इति बहु उक्त्‌वा गतवती(जगाम)।

किन्तु मार्जालः तस्याः गमनानन्तरं किमपि न अखादत्। स्वस्वामिनीं स्मृत्वा, हृदयविद्रावकं क्रन्दनम् अकरोत्। ताम् अन्विष्य गृहे सर्वत्र तेन अटितम्। अन्ते अन्नं क्षीरं सर्वं त्यक्‌त्वा एकत्र कोणे सुप्तम्। तस्याः आगमन-समये सः शवप्रायः अभवत्। पत्नी आगत्य किं वदेत् इति भीत्या पतिः मार्जालं एकस्याः गोण्याः अन्तः निवेश्य अट्टे स्थापितवान्(स्थापयाम्बभूव)।

तस्य पली "कुत्र मम प्रिय मार्जालः?" इति पुच्छन्ती एव आगतवती(आजगाम)। सर्वत्र गृहे अन्‌वेष्टुम् आरब्धवती(आरेभे) च।

गमनानन्तरं "मार्जालः गतः !" इति यदि वदामि इयं मां बहु पीडयति, किं वदामि? इति चिन्तयन् एव पतिः एवम् उक्तवान्(उवाच), प्रिये "भवत्याः मार्जालः भवतीम् अन्विष्य अन्विष्य कुत्रापि अगच्छत्। इदानीं भवती आगतवती(आजगाम)। सः अपि आगच्छेत्। चिन्ता मास्तु।" इति उक्तवान्(उवाच)।

सा मार्जालस्य चिन्तया एव भोजनम् अपि त्यक्त्‌वा रुदती सुप्ता आसीत्। सा यदा निद्राम् आपन्ना तदा यजमानः मार्जालं गर्ते निखातुम् अट्टात् गोणीम् आनीतवान्(आनिनाय)।

रमापतेः साहाय्येन शीघ्रं गर्तः सिद्धः अभवत्। किन्तु तस्मिन् समये पत्नी आगत्य "रात्रौ तत्र भवान् किं करोति?" इति पृष्टवती(पप्रच्छ)। पत्न्याः आगमनं ज्ञात्वा पतिः भयेन गोणीं गर्ते पातयित्वा पत्नीम् उक्तवान्(उवाच) "अहं आगच्छामि" इति। अनन्तरं रमापतिं प्रति "अहं गच्छामि, भवान् गर्ते मृत्तिकां पूरयित्वा तूष्णीं गृहं गच्छतु" इति मन्दस्वरेण उक्त्‌वा द्वारं पिधाय अन्तः गतवान्(जगाम)।

रमापतिः तस्मिन् गर्ते मृत्तिकां पूरयित्वा स्वकीयं स्यूतम् उद्धृत्य मुख्यद्वारम् अपि अतिक्रम्य मार्गम् आगतवान्(आजगाम)।

मार्गे नगररक्षकाः तं दृष्ट्वा "कोऽत्र? तिष्ठतु" इति उक्तवन्तः(ऊचुः)।

रात्रौ रमापतिः एकः एव आसीत्। चोरः इति तेषां संशयः समुत्पन्नः। "अर्धरात्रे एकः एवं कुत्र गच्छति? स्यूते किम् अस्ति? किमपि वस्तु चोरितं वा?" इत्ति पृष्टवन्तः(पप्रच्छुः)।

"किं, चौर्यम् ! न हि न हि।" अहं न चोरः। मम पत्न्याः कृते पनसफलं नयन् अस्मि। विलम्बः अभवत्, तावदेव" इति रमापतिः उक्तवान्(उवाच)।

"अहो! भवतः वचने विश्वासः कर्तव्यः।" इति विहस्य, एकः दण्डेन स्यूतं आहतवान्(आजघान)। तदा तस्मिन् स्यूते स्थितः मार्जालः "म्याव्" इति क्रन्दनम् अकरोत्। शब्दं श्रुत्वा रमापतिः व्याकुलः अभवत्। तर्हि सः यजमानः पत्न्याः भयेन मम स्यूतं गतें पातितवान्(पातयाम्बभूव)। अहमपि एतं स्यूतं मदीयम् इति आनीतवान्(आनिनाय)। तर्हि मार्जालः नैव मृतः। केवलं आहाराभावेन निःशक्त्या तथा पतितः इति मन्ये।

"रे रे। भवतः पत्नी मार्जालम् एव पनसफलम् इति व्यवहरति किम्? भवान् कञ्चित् मा‌न्त्रिकः। मायया विद्यया किमपि कर्तुं श्मशानं गच्छन् अस्ति। प्रातःकालः भवतु भवतः निजरूपं बहिः प्रकाशितं भवति। इदानीं कारागृहं गच्छतु" इति उक्त्‌वा ते बलात्कारेण तं नीत्वा कारागृहे स्थापितवन्तः(स्थापयाम्बभूवुः)।

प्रातः कालः अभवत्। आरक्षक-प्रमुखः आगतवान्(आजगाम)। तदा भटाः तस्य समीपम् आगत्य - "रात्रौ एकः अस्माभिः बन्धितः। सः चोरः वा मायावी वा इति अस्माकं संशयः अस्ति"। इति उक्त्‌वा अधिकारिणं रमापतेः समीपम् एव नीतवन्तः(निन्युः)। अधिकारिणं दृष्ट्वा रमापतिः आश्चर्य-चकितः।
रात्रौ पत्न्याः विषये बहु भयं यः प्रकटितवान्(प्रकटयान्चाकार) सः एव अत्र अधिकारी!

रमापतिं मार्जालं च दृष्ट्वा अधिकारी सर्वम् अवगतवान्(अवजगाम)। मृतः इति चिन्तितः मार्जालः जीवितः इति ज्ञात्वा सः बहु सन्तुष्टः अभवत्। "इदानीं भयं नास्ति। मार्जालं जीवितं दृष्ट्वा पत्नी तृप्ता भवति।" इति सः आनन्दम् अनुभूतवान्(अनुबभूव)।

सः भटान् दृष्ट्वा कोपेन उक्तवान्(उवाच)। "रे मूर्खाः। एषः मायावी किम्? अहो! सत्पात्रे भवतां संशयः। एषः मम चिरपरिचितः। आढ्यः। भवतां मुसलाग्रबुद्धीनां सम्मार्जनी-बहुमानं दातव्यम्। गच्छन्तु बहिः। भवतां मुखदर्शनम् अपि पापकरम्" इति तान् प्रेषितवान्(प्रेषयाम्बभूव)। रमापतिं च आहूय, "अपराधः क्षन्तव्यः । भटाः बहु अविवेकं कृतवन्तः(चक्रुः)। अन्यथा मा चिन्तयतु। भवान् अस्माकं मार्जालस्य प्राणदाता। भवतः पनसफलम् अहमेव नष्टं कृतवान्(चकार)। अनन्तरं तदपि ददामि। इदानीम् एतत् स्वीकरोतु" इति बहु आग्रहं कृत्वा तस्य कृते विंशति-रुप्यकाणि दत्तवान्(ददौ)।

रमापतिः बहुसन्तोषेण आपणं गत्वा उत्तमम् एकं पनसफलं क्रीत्वा शीघ्रं शीघ्रं गृहम् आगतवान्(आजगाम)।

सः गृहस्य समीपम् आगतवान्(आजगाम)। द्वारे प्रसविका वेङ्कम्मा आसीत्। रमापतिं दृष्ट्वा "भवान् रात्रौ कुत्र गतवान्(जगाम)"? इति पृष्टवती(पप्रच्छ)।
रमापतिः परिस्थितिं ज्ञात्वा किं-कर्तव्यता-मूढः अभवत्। "कुत्रापि न गतवान्(जगाम)। पनसफलम् आनेतुम्" इति कथनसमये एव वेंङ्कम्पा हसित्वा उक्तवती(उवाच) " पत्नी पृष्टवती(पप्रच्छ) किम्? इदानीं मास्तु। भवतः पनसफल-सदृशः पुत्रः अभवत्। शिशुः सुन्दरः पुष्टः अस्ति। पत्नी अपि स्वस्था। प्रतिवेशिनी आगत्य माम् आहूतवती(आजुहाव)" इति। तस्याः वचनं शिशोः रोदनं च श्रुत्वा रमापतेः रोमाञ्चः अभवत्।
