काशी बहुविशालं सुन्दरं च नगरम्। नगरसमीपे एव प्रसन्नजला गङ्गानदी प्रवहति। एकदा बोधिसत्वः काशीराज्ये जन्म प्राप्तवान्(प्राप)। तत्र सः धर्मेण न्यायेन च राज्यं परिपालयति स्म। सः दयापरः प्रजावत्सलः च आसीत्। तं प्रति प्रजानामपि प्रीतिः गौरवं च आसीत्। तस्य राज्ये सर्वे प्रजाः सुखेन वसन्ति स्म। प्रजाः शान्तिप्रियाः परस्परस्त्रेहयुक्ताः च आसन्। बोधिसत्वः शूरः धीरः इति विख्यातः। कदाचित् सीमाप्रान्ते केचन विक्षिप्ताः विरोधम् आरब्धवन्तः(आरेभिरे)। एतान् विक्षिप्तान् निग्रहीतुं राजा तत् प्रान्तं गतवान्(जगाम)। युद्धं प्रवृत्तम्। बहु घोरं युद्धम्। दुर्दैववशात् शत्रुपक्षीयः एकः बाणः आगत्य महाराजस्य वक्षःस्थले पतितः। तेन राजा व्रणितः। तदा भीतः राजाश्वः तं राजानं युद्धरङ्गात् दूरम् नीतवान्(निनाय)।

महाराज रक्षितुम् इच्छन् सः किञ्चित्‌कालानन्तरं राजसहितः अश्वः एकं ग्रामं प्रविष्टः। तत्र ग्रामीणाः सर्वे एकत्र व्यवहारं चर्चयन्ति स्म। अकस्मात् खड्गकवचधारिणं योधवेषसहितं महाराजं दृष्ट्वा यः कोऽपि शत्रुः अस्मान् हन्तुम् आगतः इति मत्वा भयेन सर्वेऽपि पलायिताः। किन्तु तेषु मध्ये उदारबुद्धिः नामकः सज्जनः आसीत्। सः एकः एव ग्रामस्थः धैर्येण तत्र स्थितवान्(तस्थौ)।

स्नेहपरः सः श्रान्तस्य महाराजस्य समीपम् आगतवान्(आजगाम)। व्रणितं महारजं दृष्ट्वा तस्य सेवाबुद्धिः जागृता। नखशिखान्तम् एकवारं दृष्टवान्(ददर्श)। तं युद्धादागतं ज्ञात्वा पृष्टवान्(प्रप्रच्छ) - "भवान् राजपक्षीयः वा? विक्षिप्तपक्षीयः
वा?" इति।

"आर्य! अहं राजपक्षीयः एव," इति राजा उक्तवान्(उवाच)।

एतत् श्रुत्वा ग्रामीणः सन्तोषं प्रकटयन् - "तर्हि मम गृहं गच्छामः" इति उक्त्‌वा, राजानम् आदरसहितं स्वगृहं नीतवान्(निनाय)।

गृहे तस्य पत्नी स्नेहशीला पत्युः निरीक्षणे आसीत्। यथार्थनामा गृहिणी सा। गृहमागतं महाराजं दृष्ट्वा सन्तुष्टा। स्नेहशीला बहुसम्भ्रमेण भोजनार्थं सज्जीकृतवती(सज्जीचकार)। उदारबुद्धिः महाराजं विशेषातिथिं भावयन् पत्नीसाहाय्येन विशेषोपचारं कृतवान्(चकार)।

समीचीनं भोजनं भोजयित्वा व्रणस्य औषधोपचारं कृतवान्(चकार)। महाराजयोग्यं सत्कारम् अपि कृतवान्(चकार)।

राजाश्वस्य कृते स्वयं जलादिकं पाययित्त्वा पिण्याकम् अपि दत्तवान्(ददौ)।

राजा तस्य ग्रामीणस्य गृहे दिनचतुष्टयं वासं कृतवान्(चकार)। व्रणः शान्तः। तदा सन्तुष्टः राजा ग्रामीणस्य कृते तत्पतन्याः कृते च कृतज्ञतां समर्पयन् उक्तवान्(उवाच) - आर्य, अहं काशीनगरनिवासी। मम गृहं दुर्गस्य अन्तः अस्ति। मम एका पत्नी पुत्रद्वयं च अस्ति। भवान् एकवारं काशीनगरम् आगच्छतु। दुर्गस्य दक्षिणपार्श्वे, उत्तरदिशः द्वारसमीपे स्थितं द्वारपालकं - "महाश्वारोहिणः गृहं कुत्र?" इति पृच्छतु। सः भवन्तं साक्षात् मम गृहं प्रापयति। यथेष्टं कालं मम अतिथिः भवतु इति।

इतः महाराजस्य प्रस्थानतः पूर्वम् एव राजसैनिकाः विक्षिप्तान् निगृह्य शान्तिं स्थापितवन्तः आसन्। राजा ग्रामतः निर्गत्य स्वसैन्यं मिलितवान्(मिमेल)। ततः काशीनगरं गतवान्(जगाम) च। तत्र उत्तरदिशः द्वारस्य रक्षकम् आहूय रहसि उक्तवान्(उवाच) - अये, कश्चित् भवतः समीपम् आगत्य "महाश्वारोहिणः गृहं कुत्र?" इति पृच्छति चेत् तं गौरवपूर्वकं मम समीपम् आनयतु। एतत् सर्वदा स्मर्तव्यम् इति।

बहुदिनपर्यन्तं राजा ग्रामीणस्य प्रतीक्षां कृतवान्(चकार)। किन्तु ग्रामीणः न आगतवान्(आजगाम) एव। "येन केनापि प्रकारेण ग्रामीणः आनेतव्यः एव" इति राजा निश्चितवान्(निश्चयामासः)। तदर्थं म‌न्त्रिणः द्वारा तस्य सीमाप्रान्तस्य उपरि नवीनं करं नियोजितवान्(नियोजयामास)। तदानीम् अपि ग्रमीणः न आगतवान्(आजगाम)। पुनः किञ्चित्‌कालं प्रतीक्षां कृत्वा राजा पुनरपि अधिकं करं नियोजितवान्(नियोजयामास)।

एवं द्वित्रिवारं यदा जातं तदा ग्रामजनाः तं उदारबुद्धिं यः महाराजस्य उपचारं कृतवान्(चकार) उक्तवन्तः(ऊचुः)- "पुनः पुनः नियोज्यमानेन करभारेण वयं मृतप्रायाः स्मः। भवदीयं मित्रं काशीनगरे दुर्गप्रदेशे अस्तीति उक्तं किल? सः महाराजस्य परिचितः भवेत्। एकवारं तत्र गत्वा तं पश्यतु। तस्य साहाय्येन महाराजं पश्यतु। महाराजस्य कृते अस्माकं कष्टं तस्य कुते निवेदयतु। करभारस्य पीडां राजा यथा जानाति तथा व्यवस्थां करोतु" इति।

ग्रामीणः उक्तवान्(उवाच) - "मित्रेण सह वार्तालापे मम किमपि कष्टं नास्ति। किन्तु रिक्तहस्तः कथं तस्य समीपं गच्छामि? तस्य एका पत्नी पुत्रद्वयं च अस्ति इति श्रुतवान्(अशृणवम्)। तेषां कृते वस्त्रादिकं नेतव्यं किल? तस्य पत्न्याः  कृते आभरणं किमपि नेतव्यं किल? भवन्तः सर्वे एतत्सर्वं व्यवस्थापयन्ति चेत् अहं गत्वा वार्तालापं करिष्यामि इति।

ग्रामजनाः मिलित्त्वा उपायनरूपेण दातुम् आभरणानि वस्त्राणि संगृह्य आनीतवन्तः(आनिन्युः)। तानि सर्वाणि ग्रामजन-धारणयोग्यानि सामान्यवस्तूनि एव आसन्। गमनतः पूर्वं ग्रामीणस्य पत्नी भक्ष्याणि, लड्डुकानि शष्कुलीः च सज्जीकृत्य दत्तवती(ददौ)। तत्सर्वं स्वीकृत्य ग्रामीणः काशीनगरं गतवान्(जगाम)।

कतिचिद्दिनानाम् अनन्तरं सः काशीनगर प्राप्तवान्(प्राप)। दुर्गस्य उत्तरदिशः द्वारस्य समीपम् आगत्य द्वारपालकम् उक्तवान्(उवाच) - "भद्र! मया महाश्वारोहिणः समीपं गन्तव्यम्। तदर्थं कः मार्गः?" इति।

तत्क्षणम् एव द्वारपालकः ग्रामीणं नमस्कृत्य सगौरवं महाराजसमीपं नीतवान्(निनीय)।

ग्रामीणं दृष्ट्वा राजा अत्यन्तं सन्तुष्टः। ग्रामीणः महाराजं दृष्ट्वा आश्चर्यचकितः जातः। महाराजः तस्य कृते अर्घ्यपाद्यादि दत्तवान्(ददौ)। परस्परक्षेमसमाचारं पृष्टवन्तः(पप्रच्छुः)। ग्रामीणः आनीतानि सर्वाणि वस्तूनि महाराजस्य कृते दत्तवान्(ददौ)। महाराजः अत्यन्तसन्तोषेण ग्रामीणेन आनीतानि खाद्यादीनि स्वीकृत्य स्वपत्न्यै, पुत्रेभ्यः, स्व-मन्त्रिमाण्डलिकेभ्यः च दत्तवान्(ददौ)। स्वयम् अपि स्वीकृतवान्(स्वीचकार)। ग्रमीणेन आनीतानि सामान्यवस्त्राणि पलीपुत्रेभ्यः दत्तवान्(ददौ)। अनन्तरम् ग्रामीणस्य कृते अतिथियोग्यानि पट्टवस्त्राणि धारणार्थं दत्वा, भक्ष्यभोज्यसहितं मिष्टान्नं भोजितवान्(भोजयामास)। इदं सर्वं परिवारजनाः आश्चर्येण पश्यन्ति स्म। राजा तस्य आगमनस्य कारणं पृष्टवान्(पप्रच्छ)। स्वग्रामस्य उपरि नियोजितं करभारं दूरीकारयितुम् एव एषः आगतवान्(आजगाम) इति ज्ञात्वा राजा, समग्रं करभारं न्यूनीकर्तु त्वमन्त्रिणम् आदिष्टवान्(आदिदेश)। अनन्तरं राजा एकां सभाम् आयोजितवान्(आयोजयामास)। तस्यां सभायां मन्त्रिमाण्डलिक-जनानां समक्षं, ग्रामीणम् अर्धराज्यस्य आधिपत्ये नियोजितवान्(नियोजयामास)।

"यः कश्चित् ग्रामीणः विनायासं राजसम्मानं प्राप्तवान्(प्रापत्)" इत्ययं विषयः मन्त्रिजनेभ्यः न रोचते स्म। ग्रामीणस्य कृते अर्धराज्यदानं तु तेषां दृष्ट्या विवेकरहितं कार्यम्। ग्रामीणः राज्यं न इच्छति चेत् अपि निर्बन्धपूर्वकं राज्यदानं भावातिरेकं विना किम् अन्यत्?

किन्तु महाराजं विरुध्य वक्तुं कस्यापि धैर्यं नास्ति। अतः सर्वे राजकुमारसमीपं गत्वा बोधितवन्तः(बोधयामासुः) - "युवराज! भवतः विषये महाराजेन अन्यायः अनुष्ठितः। भवतः दायभूतम् अर्धराज्यं विनाकारणम् अनागरिकस्य कृते दत्तवान्(अदात्)। अतः भवता इदानीं महाराजः एतद्विषये प्रष्टव्यः। इदानीम् अपि समयः न अतिक्रान्तः" इति। एतत्सर्वं अन्यायम् इति मन्यमानः राजकुमारः पितृसमीपं गतवान्(जगाम)। राज्यदानविषये स्वकीयम् आक्षेपं निवेदितवान्(निवेदयामास)।

एतत्सर्वं श्रुत्वा राजा हसन् उक्तवान्(उवाच) - "पुत्र! भवतः अयं विचारः स्वबुद्धिस्फुरितः न। अतः मत्समीपे यथा उक्तं तथैव राजसभायाम् अपि वदतु। तदानीम् एव समाधानकरम् उत्तरं वदामि" इति।

अपरस्मिन् दिने राजकुमारः राजसभायां पृष्टवान्(पप्रच्छ) - "ग्रामीणाय दत्तस्य आदरोपचारस्य विषये मम आक्षेपः नास्ति। किन्तु अर्धराज्यं किमर्थ दत्तम् इति अहं न ज्ञातवान्(अजानाम्)। एतद्विषये प्रष्टुं मम अधिकारः अस्तीति अहं भावयामि" इति। तदा राजा उक्तवान्(उवाच) - "पुत्र! भवतः आक्षेपः अयुक्तः इति अहं न वदामि। कदाचित्
अयं ग्रामीणः मम प्राणरक्षां कृतवान् आसीत्" इति। अनन्तरं सीमाप्रान्ते प्रवृत्तस्य विरोधस्य, स्वकीय-क्षतस्य, ग्रामीणेन कृतस्य उपचारस्य च समयं विवरणं दत्तवान्(ददौ)। अन्ते एवम् उक्तवान्(उवाच) - "अपात्रदानं यथा दोषावहं तथैव योग्याय अदानम् अपि दोषाय एव। मां राजानम् अजानानः ग्रामीणः प्रतिफलापेक्षां विना मनःपूर्वकं मम सेवा कृतवान्(अकरोत्)। मयि आह्वाने दत्तेऽपि, प्रतिफलनिरपेक्षी सः अत्र न आगतवान्(आगच्छत्) एव। ग्रामजनानाम् अभ्युदयार्थम् इदानीम् आगतवान् अस्ति। तदपि स्वशक्त्यनुसारम् अमूल्यैः उपायनैः सह। परोपकारिणि अस्मिन् स्वार्थस्य लेशः अपि नास्ति। इदानीं वदतु, मदीयाय अर्धराज्याय एनम् अतिरिच्य अर्हः अन्यः कः?"

महाराजस्य वचनं श्रुत्वा मन्त्रिमाण्डलिकादयः सर्वे लज्जिताः। राजकुमारः स्वकीयं दोषं ज्ञातवान्(जज्ञौ)। सः पितरं क्षमां याचितवान्(ययाच)।

तदारभ्य स्वजीवितान्तं यावत्, राजा तं ग्रामीणम् आदरभावेन पश्यन् आसीत्।
